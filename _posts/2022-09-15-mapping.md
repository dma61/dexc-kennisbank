---
layout: post
title: "Mapping"
date: 2022-09-15
categories: ["Bouwstenen/Principes"]
question_id: 1513992
---

**Mapping**

Onder mapping verstaan we in dit verband dat gegevens en gegevenselementen uit verschillende gegevensinterfaces op consistente wijze onderling naar elkaar kunnen worden vertaald en uitgewisseld via vertaalinstructies, algoritmes en conversietabellen. Door de mapping uit te voeren op het niveau van gegevenselementen, wordt bereikt dat gelijksoortige gegevenselementen in verschillende interfaces eenduidig uitwisselbaar zijn, ongeacht in welke berichtensoorten c.q. datasets deze gegevenselementen voorkomen.

Met behulp van mapping tussen verschillende gegevensinterfaces kan de informatie-uitwisseling op een uniforme en consistente wijze worden ingericht. Daarmee kan worden voorkomen dat op meerdere plaatsen verschillende (maatwerk-)oplossingen worden ontwikkeld. Een dergelijke ontwikkeling moet uiteraard waar mogelijk worden voorkomen, aangezien dat zou leiden tot een complexe, kostbare, nauwelijks beheersbare en niet generieke situatie.

Vanuit databronnen worden gegevens veelal ontsloten via propriëtaire standaarden.Dit is een barrière voor laagdrempelig bouwen van gegevenskoppelingen. Mapping tussen de diverse standaarden voegt waarde toe omdat partijen dan in 1 taal gegevens ontvangen en kunnen vastleggen.

**Klantdata vastleggen conform AFD **

Rond het financieel advies dat een financieel adviseur uitbrengt speelt het gebruik van klantdata een belangrijke rol. Om te zorgen dat deze data eenduidig vastgelegd kan worden introduceerde SIVI de [vertaling](https://www.sivi.nl/actueel/persbericht-sivi-en-ockto-brengen-registratie-klantdata-stap-verder/) van het Ockto Data Model naar de SIVI All Finance Datacatalogus (AFD).

Bij financieel advies gaat het zeker niet alleen over verzekeringsgegevens, maar bijvoorbeeld ook om gegevens rond inkomen, pensioen, belasting, hypotheek en lease. Behalve in documenten is deze informatie ook steeds meer als data beschikbaar. Met behulp van Ockto kunnen adviseurs hun klanten verzoeken hun persoonlijke gegevens direct uit de bronsystemen op te halen en met hen te delen.

Steeds meer partijen gebruiken de SIVI All Finance Datacatalogus (AFD) niet alleen voor het verzenden van berichten, maar ook voor het vastleggen van data binnen moderne database structuren.

**Mapping tussen AFD 1.0 en AFD 2.0**

Het is mogelijk om AFD 1.0 en AFD 2.0 naast elkaar te gebruiken. SIVI heeft een mappingstabel AFD 1.0 -> AFD 2.0 beschikbaar gesteld als download. Daarnaast zal SIVI conversie programmatuur aanbieden om AFD 1.0 berichten te converteren naar AFD 2.0 berichten en vice versa. Zo is het mogelijk om flexibel te schakelen tussen de verschillende versies van AFD.

---

[← Terug naar home]({{ site.baseurl }}/)
