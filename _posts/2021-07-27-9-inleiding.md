---
layout: post
title: "Inleiding"
date: 2021-07-27
categories: []
question_id: 992924
---

Inwinnen van deelnemersgegevens via Uniforme Pensioenaangifte (UPA) bewijst waarde voor pensioenketen.

Correcte en tijdige inwinning van deelnemersgegevens is een uitdaging bij het beheer van collectieve pensioenregelingen. Aansluiten op de gegevens uit de processen en bronsystemen van werkgevers biedt uitkomst. De op de verplichte Loonaangifte gebaseerde UPA is het aangewezen middel. De UPA wordt na een salarisrun vanuit de salarisadministratie van de werkgever aangemaakt en bevat een compleet pensioendeelnemersbestand. Aan de hand van die informatie kunnen de actuele aanspraken en premies nauwkeurig worden vastgesteld. 

Het gebruik van UPA levert voordelen op voor alle betrokken partijen. De pensioenrechten zijn correct, de verplichte pensioencorrespondentie kan tijdig worden verstrekt, de administratieve last van werkgevers vermindert, de verschuldigde premie kan op het juiste moment worden gefactureerd en de pensioenbeheerskosten gaan omlaag. 

#### Koppelen met bronsystemen is de nieuwe route
In plaats van het verzamelen van noodzakelijke administratieve gegevens en mutaties door middel van eigen deelnemers uitvraag, maken pensioenuitvoerders steeds vaker gebruik van bronsystemen. Zo wordt voor persoonsgebonden deelnemersmutaties (zoals huwelijk, overlijden of verhuizing) al geruime tijd gebruik gemaakt van koppelingen met de Basisregistratie Personen. 

![](https://static.helpjuice.com/helpjuice_production/uploads/upload/image/9209/direct/1627396681064-1627396681064.png)

Een bijzonder waardevolle koppelingsmogelijkheid ontstaat in 2006 met de introductie door de overheid van de Loonaangifteketen. Hierbij is de werkgever wettelijk verplicht periodiek gegevens te verstrekken over inkomstenverhoudingen en het inhouden en afdragen van loonheffingen voor werknemers. Werkgevers leveren via een vaste frequentie (bijvoorbeeld maandelijks, of per vier weken) via het Loonaangiftebericht deze gegevens (“inkomstenverhoudingen”) bij de Belastingdienst (zie figuur). De Loonaangifte bevat de complete set loonbelastingdata van alle werknemers per periode. De Belastingdienst verwerkt de collectieve gegevens en stelt de nominatieve gegevens ter beschikking aan het UWV, die deze gegevens op haar beurt verwerkt in haar Polisadministratie. In het verlengde hanteert UPA ook de werkwijze van koppelen met de bron van gegevens.

---

[← Terug naar home]({{ site.baseurl }}/)
