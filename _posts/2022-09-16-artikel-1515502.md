---
layout: default
title: "Artikel 1515502"
date: 2022-09-16
categories: ["Standaarden ► B2B (keten)"]
question_id: 1515502
answer_id: 1449072
---

# Artikel 1515502

**Rekening-courant**

In de rekening-courant worden de financiële gevolgen van de samenwerking tussen intermediair en verzekeraar/serviceprovider geregistreerd. Alle vorderingen die over en weer tijdens de samenwerking ontstaan, zijn terug te vinden in de rekening-courant. Het is daardoor te vergelijken met een bankrekening, waarbij de verzekeraar/serviceprovider fungeert als bank. De rekening wordt dagelijks bijgewerkt. Slechts één keer per maand wordt een rekeningafschrift verstuurd. 

Doorgaans wordt de rekening-courant van elke verzekeraar in de financiële administratie van een intermediair apart bijgehouden. Elk ontvangen boekingsstuk wordt beoordeeld en gecontroleerd, en na afsluiting van de boekmaand wordt het ontvangen rekeningafschrift gecontroleerd met de in de loop van de maand ontvangen boekstukken. Een aantal assurantiepakketten biedt de mogelijkheid om dit geautomatiseerd te doen en brengen alleen de verschillen onder de aandacht. 

Via de rekening-courant worden onder andere provisies, schade-uitkeringen, bijdragen in kosten, restituties en premie-incasso’s betaald door de verzekeraar aan het intermediair. Voorbeelden van boekingen in omgekeerde richting zijn provisieterugboekingen en door intermediair te incasseren premies. Er zijn verschillende aanleidingen op basis waarvan boekingen plaats kunnen vinden:

**Boekingen naar aanleiding van prolongatie**

De boekingen naar aanleiding van prolongaties worden aan het begin van elke boekmaand verwerkt in de rekening-courant. 

**Boekingen naar aanleiding van mutaties en nieuwe aanvragen**

Het grootste deel van de boekingen wordt veroorzaakt door aanvragen, mutaties en prolongaties. Boekingen worden geregistreerd door de verzekeraar/serviceprovider, maar moeten uiteraard wel worden onderbouwd. Bij elke mutatie en nieuwe aanvraag die wordt doorgevoerd in de administratie bij de verzekeraar/serviceprovider, wordt vastgesteld of er sprake is van consequenties voor de rekening-courant. Dat kan zowel provisie en/of premie (eigen incasso) en/of schade-uitkering betreffen. In elk van die gevallen wordt door de verzekeraar/serviceprovider een schriftelijke specificatie (intermediairnota) verstrekt. Hierop is gedetailleerd aangegeven welk bedrag naar aanleiding van een mutatie of aanvraag in de rekening-courant wordt geboekt. Daarnaast kunnen elektronische boekingscomponenten worden verstuurd, die meteen in de financiële administratie van een assurantiepakket verwerkt kunnen worden, afhankelijk van het pakket en de gekozen uitbreidingen.

**Overige boekingen**

Naast prolongaties, mutaties en nieuwe aanvragen zijn er nog diverse andere omstandigheden die leiden tot een boeking in de rekening-courant. Elke boeking dient te worden onderbouwd door middel van een nota of een andere specificatie.
 De belangrijkste overige boekingen zijn:

- uitbetalen van RC-saldo aan intermediair;

- uitbetalen van voorschot aan intermediair;

- betalen van RC-saldo door intermediair;

- coulance-uitkeringen;

- prestatiebeloning (omzet, rendement etc.);

- in rekening brengen van kosten (bijv. marketing, software);

- bijdragen aan door intermediair gemaakte kosten.

**Bericht INSPRI**

Het bericht INSPRI, de [Rekening-Courant Interface](https://www.sivi.org/rekening-courant-interface-inspri-20160201_11/), bestaat uit twee delen:

- Een deel omtrent de basisgegevens van het bericht;

- Een deel dat aangeeft welke boekingen er in de rekening-courant gemaakt zijn. Het bericht kan 99.999 boekingen bevatten.

---

[← Terug naar home]({{ site.baseurl }}/)
