---
layout: post
title: "Toegevoegde waarde planningstools"
date: 2021-07-27
categories: ["Planningstools"]
question_id: 993050
---

We zien veel verschillende programma’s of tools in de markt waarmee consumenten inzicht wordt gegeven in hun financiële situatie, zowel voor als na pensionering. Meestal bevatten deze programma’s ook scenario’s waarmee de deelnemers de effecten van bepaalde keuzes op hun financiële situatie kunnen zien. De opkomst van de pensioenplanners en financiële planningtools is mede te verklaren vanuit maatschappelijke ontwikkelingen. De digitalisering van de samenleving heeft ervoor gezorgd dat vrijwel alle Nederlanders beschikken over een computer, laptop en/of smartphone. Daarmee hebben consumenten steeds meer toegang gekregen tot online omgevingen om informatie in te zien en zelf bepaalde handelingen uit te voeren. Daarnaast is financiële informatie uitgebreider en complexer geworden.

Inmiddels is duidelijk dat een grote groep Nederlanders in financiële problemen is geraakt en dat er een reëel risico is dat die groep gaat stijgen. Vanuit de overheid wordt daarom actie ondernomen om burgers meer financieel zelfredzaam te maken. Iemand is volgens Nibud financieel redzaam wanneer hij weloverwogen keuzes maakt, zodanig dat zijn financiën in balans zijn op zowel korte als op lange termijn. Dat is niet alleen op het moment dat iemand zelf al zijn geldzaken kan regelen, maar ook dat iemand weet wanneer hij hulp zou moeten inroepen.

Ook relevant is dat het thema pensioen volop in het nieuws is. Berichten over onder meer mogelijke pensioenkortingen, een nieuw pensioenakkoord en het verhogen van de pensioengerechtigde leeftijd zorgen voor veel discussie binnen (en buiten) het pensioendomein. Grote groepen burgers maken zich zorgen over hun financiën, nu en in de toekomst. Pensioen weegt daarin nog steeds zwaar, maar wordt tegenwoordig meer beschouwd als belangrijk onderdeel van de oudedagvoorziening. 

De planningstool stellen adviseurs van consumenten in staat regie over hun financiële situatie te voeren. Om snel inzicht op te bouwen is het van belang dat gebruik wordt gemaakt van digitale koppelingen met brongegevens. Hierbij wordt al dan niet gebruik gemaakt van een externe en/of geïntegreerde data-aggregator.

---

[← Terug naar home]({{ site.baseurl }}/)
