---
layout: post
title: "Volmachtbeheer Producten Interface (VPI)"
date: 2022-09-26
categories: ["Oplossingen ► B2B (keten)", "Oplossingen ► B2B (keten)"]
question_id: 1533539
---

# Volmachtbeheer Producten Interface (VPI)

Vanaf 2006 werkte een aantal verzekeraars onder leiding van (destijds) Colimbra samen onder de noemer VPI. Met het ontwikkelen van een gezamenlijk platform voor de hosting van services en het maken van gezamenlijke afspraken met systeemhuizen sloten alle verzekeraars aan en was één platform voor VPI een feit.

**Waarom is de VPI ontwikkeld? **

Door de toenemende complexiteit, het frequenter wijzigen van producten en tarieven was de oorspronkelijke werkwijze van distribueren (tarievenboekjes, acceptatieregels e.d.) naar de gevolmachtigden niet meer gewenst. Die situatie was niet alleen arbeidsintensief en daardoor kostbaar maar ook onbeheersbaar met een grote kans op fouten.

**Wat is VPI**

De VPI is een platform waarover het dataverkeer loopt tussen de gevolmachtigde agent (GA) en de volmachtmaatschappij. Achter de VPI zit voorts een organisatie (inmiddels Solera) die met alle betrokken partijen binnen het volmachtkanaal samenwerkt met als doel om processen soepeler en efficiënter te laten verlopen. Zo maakt VPI bijvoorbeeld tijdens het verwerken van nieuwe aanvragen en wijzigingen via de volmachtpakketten “onder water” contact met de rekenboxen van de maatschappij. Daar berekent de desbetreffende rekenbox het tarief, stuurt deze terug en vervolgens verwerkt het volmachtpakket van de GA de gegevens. Hierbij maakt VPI gebruik van SIVI-standaarden die specifiek zijn afgestemd op het volmachtkanaal. 

**Een koppeling met VPI heeft de volgende voordelen**:

- Rechtstreekse koppeling met de rekenboxen van de maatschappij;

- Nieuwe producten en tarieven zijn sneller beschikbaar en kunnen daardoor eerder ingezet worden bij advies en verkoop;

- Invoeren en onderhouden van tariefregels is niet meer nodig;

- Eén rekentoepassing voor zowel de back-, mid- als frontoffice. 

**De belangrijkste twee varianten van VPI zijn:**

- VPI Premieberekening, met afhankelijk van de verzekeraar een sub-variant voor Tarief, Nieuwe polis, Mutatie en Prolongatie.

- VPI Acceptatie, als losse functie en voor een aantal verzekeraars gecombineerd met premieberekening. Met behulp van deze module wordt het mogelijk voor volmachtkantoren om een realtime koppeling te maken met de acceptatiesystemen van hun volmachtgevers. Dit voor zowel het back-, mid- als frontoffice proces.

**VPI Dialoog**

Vanaf juli 2020 is VPI Dialoog in productie. Binnen de front-office applicatie van de betrokken GA verzorgt de VPI Dialoog koppeling de productinterface van meer dan 40 zakelijke producten.

Binnen zogenaamde Product Content Engines legt de producteigenaar alle productregels zoals reken- en acceptatieregels, maar ook de voorwaarden, clausules, hoedanigheden en dialoogregels volledig gecentraliseerd vast. Aldus ontstaat een Single Point of Definition & Maintenance voor verzekeringsproducten.

---

[← Terug naar home]({{ site.baseurl }}/)
