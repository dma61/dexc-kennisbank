---
layout: default
title: "Artikel 1512616"
date: 2022-09-14
categories: ["Oplossingen ► B2B (keten)"]
question_id: 1512616
answer_id: 1446186
---

# Artikel 1512616

**Wat zijn beheermutaties?**

Waar een particulier product twee partijen kent, te weten verzekeraar en de verzekeringnemer, kent een zakelijk product veelal meer partijen: verzekeraar, werkgever en een aantal deelnemers (werknemers) in de verzekering. Op het moment dat een mutatie plaatsvindt in de gegevens van de deelnemers, betekent dit niet dat het contract wijzigt. Er zijn dus voor zakelijke verzekeringen twee soorten mutaties: 

- mutaties van het contract zelf;

- mutaties binnen de randvoorwaarden van het contract: beheer­mutaties.

**Voorbeelden beheermutaties:**

- Werkgever neemt werknemer in dienst en meldt de werknemer aan op (diverse) regeling(en);

- Werkgever meldt mutatie in aanstellingsgegevens;

- Werkgever registreert en meldt mutatie in gezinssituatie van werknemer;

- Werkgever meldt verandering in deelname van regeling van individuele werknemer;

- Werkgever meldt claim op regeling van werknemer;

- Werkgever (of werknemer zelf) registreert wijziging in contracten. 

**Bronnen voor beheermutaties**

| 
**Gegevensbron**

 
| **Toelichting**

 
 |

| Werkgever/werknemer

 
| 
De mutaties worden door werkgevers of in opdracht van werkgevers door administratiekantoren of intermediairs doorgegeven. Een administratiekantoor is in dit verband een bedrijf dat de financiële administratie voor kleine tot middelgrote ondernemingen verzorgt. In de regel vallen hier boekhouding, control en belastingtechnische zaken onder. Een intermediair heeft een inschrijving bij de AFM.

Alle verzekeraars bieden de klanten een digitale beheeromgeving voor pensioen- en inkomenscontracten. Veelal is dit een portaal voor werkgevers en verzekeringsadviseurs en een Mijn.omgeving voor werknemers. Sommige verzekeraars bieden de gecombineerde mogelijkheid om beheermutaties op collectieve pensioen- en inkomenscontracten door te geven. 

EB-portals zijn generieke (maatschappij-neutrale) portals. De portals bieden een intermediair-omgeving, een werkgever-omgeving en een werknemer-omgeving. Deze omgevingen geven zo goed mogelijk inzicht in de collectieve aanspraken en de mogelijkheid mutaties door te geven. Daarnaast bieden de verschillende EB-portals aanvullende diensten, zoals verlofregistratie, en diverse overzichten. Voor klanten van eBenefits, Benefitsplaza, EBlinC en EBCC is het mogelijk om beheermutaties via deze portals door te geven aan verzekeraars. Zelden is sprake van koppelingen met salarispakketten. De portals betekenen voor de werkgever dubbel werk, aangezien deze gegevens ook in de eigen administratie ingevoerd moeten worden. 

Als het gaat om pensioen is de [Uniforme Pensioen Aangifte](https://www.sivi.org/standaarden/uniforme-pensioenaangifte/) van de Pensioenfederatie de belangrijkste standaard om maandelijks beheermutaties door te geven.

 
 |

| Basisregistratie Personen (BRP)

 
| 
De BRP is voor contracten die onder de Pensioenwet vallen de bron voor wijziging in de persoonlijke gegevens van werknemers ten gevolge van bijvoorbeeld: verhuizen, het sluiten van een huwelijk, scheiden en overlijden. 

Op hoofdlijnen zijn er voor verzekeraars twee manieren om gegevens te ontvangen:

1. Ad-hoc
Hiermee kan de afnemer langs elektronische weg realtime persoonsgegevens opvragen. De afnemer dient hiertoe (een combinatie van) "identificerende gegevens" zoals een BSN, adres, geboortedatum of geslachtsnaam op te geven, waarna de GBA de gevraagde gegevens zal retourneren.

2. Spontaan 
Binnen dit mechanisme wordt in de GBA bij alle personen die tot de doelgroep van de afnemer behoren, een kenmerk van de afnemer geplaatst (de zogenaamde afnemersindicatie). Zodra dit gebeurt, ontvangt de afnemer eenmalig alle gegevens van de betreffende persoon waar hij recht op heeft. Daarna ontvangt de afnemer automatisch (spontaan) bericht van alle wijzigingen die op ieder van deze gegevens plaats vindt. Hier is dus sprake van een soort mutatieabonnement dat er toe leidt dat afnemers automatisch worden geïnformeerd over verhuizingen, huwelijken, echtscheidingen, enz. Met name het mechanisme van spontane mutatieverstrekking is voor afnemers interessant. Zodra immers de doelgroep eenmaal is getraceerd binnen de GBA wordt ze automatisch gevolgd.

 
 |

| UWV - SUAG

 
| Status Uitkering Arbeidsgeschiktheid, verder te noemen SUAG, is een gegevensdienst van UWV aan afnemers, op basis van een afnemerindicatie. Het betreft een gegevenslevering over personen die een uitkering ontvangen wegens beperkingen in hun arbeidsgeschiktheid die het rechtstreeks en medisch objectief vast te stellen gevolg zijn van ziekte of gebrek. 

 
 |

| UWV – Melding AOG

 
| 
Het product Melding AOG is bedoeld voor levering van een melding van arbeidsongeschiktheid aan pensioenuitvoerders, die een Arbeidsongeschiktheidspensioen, (Vervroegd) ouderdomspensioen, Nabestaandenpensioen of een collectieve arbeidsongeschiktheidsverzekering uitvoeren. Met behulp van de Melding AOG zijn pensioenuitvoerders in staat tijdig het recht op premievrijstelling te beoordelen en/of tijdig het recht op aanvullende uitkering vast te stellen. De Melding AOG is net als SUAG een gegevensdienst voor pensioenuitvoerders, op basis van een abonnement. Zodra UWV een aanvraag voor een arbeidsongeschiktheidsuitkering van een deelnemer heeft beoordeeld, dan meldt UWV dit. UWV geeft dan ook aan of er een recht op uitkering is ontstaan als gevolg van deze beoordeling. Om uitsluitend melding van arbeidsongeschiktheid te doen van de deelnemers aan regelingen, is het noodzakelijk dat UWV Gegevensdiensten weet wie deze deelnemers zijn. 

Relatie tussen Melding AOG en SUAG
Naast informatie over de afgehandelde aanvragen voor een arbeidsongeschiktheidsuitkering levert UWV Gegevensdiensten ook informatie over uitkeringsgegevens; dit is het product SUAG, waarvoor een tarief geldt. De informatie over afgehandelde uitkeringsclaims is doorgaans een maand eerder beschikbaar dan de uitkeringsgegevens, die het gevolg zijn van een toegekende uitkeringsclaim. In verband met deze sterke onderlinge relatie maken Melding AOG en SUAG gebruik van hetzelfde deelnemersbestand, zodat de verzekeraar van zijn deelnemers zowel afgehandelde uitkeringsclaims als de uitkeringsgegevens kan ontvangen. Zowel voor het plaatsen en verwijderen van abonnementen als voor het ophalen van de Melding AOG biedt UWV een generieke voorziening op het beveiligde webportaal Mijn Gegevensdiensten.

 

 
 |

| Arbodiensten

 
| Een aantal verzekeraars had koppelingen met arbodiensten op basis van het protocol dat in 1999 werd afgesproken tussen de Brancheorganisaties van Arbodiensten (BOA) en het Verbond van Verzekeraars. Dit protocol geeft verzekeraars inzicht in het verzuim van deelnemers in een collectieve ziekteverzuimverzekering. De [Verzuimstandaard](https://www.sivi.org/standaarden/verzuimstandaard/verzuimstandaard-arbodiensten-verzekeraars/downloads-verzuimstandaard-arbodiensten-verzekeraars/) van SIVI is ook geschikt voor gegevensuitwisseling tussen verzuimverzekeraars en arbodiensten.

 
 |

| Polisadministratie

 
| 
De Polisadministratie is een register waarin de meeste Nederlandse inkomstengegevens worden opgeslagen. Hieronder vallen de arbeidsvergoedingen van werkgevers aan werknemers, maar ook bijvoorbeeld sociale uitkeringen, lijfrentes en pensioenen. Andere 'inkomsten' zoals de zorgtoeslag en kinderbijslag staan niet in de Polisadministratie geregistreerd. Deze administratie is een belangrijk instrument voor de uitvoering van de Wet Walvis. Aan de hand van de geregistreerde gegevens kan op elk moment per werknemersverzekering geautomatiseerd worden bepaald wat de hoogte en de duur van een eventuele uitkering is. 

De voornaamste gegevensstromen waarmee de Polisadministratie gevoed wordt zijn:

- Elektronische Loonaangifte van inhoudingsplichtigen (werkgevers, uitkeringsinstanties etc.);

- Weekaanleveringen (voornamelijk uitzendbureaus);

- GBA (voor persoonsgegevens);

- Belastingdienst.

De [Polisadministratie](https://www.loonaangifteketen.nl/de-loonaangifteketen/de-keten-in-kaart) is een van de grootste administratieve databases die Nederland kent. 

Een koppeling met de Polisadministratie van UWV biedt pensioenuitvoerders de kans om op één plek (juiste, volledige, betrouwbare) gegevens op elektronische wijze in te winnen en vervolgens - zonder menselijke tussenkomst - te verwerken. Hierbij moeten we vooral denken aan salarismutaties, in dienst, uit dienst. 

 
 |

---

[← Terug naar home]({{ site.baseurl }}/)
